---
layout: post
title: Pomodoro
---

Zoals ik al schreef, volg ik momenteel de cursus [FreeCodeCamp](http://www.freecodecamp.com). Hoewel de theoretische delen vaak te wensen over laten (waarover later meer), zijn de 'Ziplines', opdrachten die je zelfstandig moet proberen uitvoeren, wel interessant. Je mag de broncode van het voorbeeld niet bekijken maar moet zelfstandig op zoek naar manieren om het zo goed mogelijk na te maken. Dit leidt (bij mij) dan weer tot uren zelfstudie over onderwerpen die in de cursus zelf helemaal niet ter sprake komen.

Momenteel moet ik een Pomodoroklok maken, een fancy woord voor wat in wezen een keukenwekker is. De basis heb ik inmiddels gelegd: een [accurate timer](http://www.sitepoint.com/creating-accurate-timers-in-javascript/) van 25 minuten met een start-, pauze-  en herstartknop. Mijn volgende stap is om via JavaScript een cirkel te tekenen. Daarna ga ik proberen om die cirkel geleidelijk aan te tekenen zolang de timer loopt en dus volledig rond is na 25 minuten.

Probleem is dat ik tot hiertoe nog nooit een `<canvas>` heb gebruikt en dus totaal geen idee heb hoe dit zou moeten werken. De basis van het canvas heb ik opgezet, maar nu is mijn timer zelf helemaal verdwenen! Het is een ware processie van Echternach, maar ik kom er wel uit. Hopelijk.

Latere stappen zullen nog zijn: de timer aanpasbaar maken zodat de gebruiker hem langer en korter kan maken, en daarna eventueel een timer voor een pauze van 5 minuten tussen elke 'Pomodoro' voorzien - en er dan voor zorgen dat de cyclus (Pomodoro - pauze - Pomodoro - pauze) oneindig blijft doorgaan. En dan nog geluidjes integreren, waarmee ik ook nog geen ervaring heb. Ik heb er dus nog wel wat werk mee. Wie ge√Ønteresseerd is, kan mijn voortgang volgen op [Codepen](http://codepen.io/reneald/pen/ojXOXX).

**Update:** Zoals verwacht zat de fout met het canvas in een klein detail: ik liet JavaScript zoeken naar een element met id="canvas", terwijl ik het canvas id="clock" had gegeven.