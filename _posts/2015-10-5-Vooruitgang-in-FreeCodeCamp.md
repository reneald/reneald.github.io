---
layout: post
title: Vooruitgang in FreeCodeCamp
---

Verdraaid, ik had me nog wel voorgenomen om hier bijna dagelijks mijn vooruitgang te posten. Dat is dus duidelijk niet aan het lukken: deels omdat ik het effectief vergeten ben, deels omdat ik het zo druk heb gehad dat ik nauwelijks aan programmeren toe kwam. Deze post is dus behoorlijk over tijd, waarvoor excuses.

Niet alleen kwam ik de voorbije weken weinig aan programmeren toe, het ging dan ook nog eens niet goed vooruit. De Pomodoroklok is wel grotendeels af. Ik heb nog lang zitten sukkelen met het tekenen van de cirkel: eerst tekende mijn programma een volle cirkel (ik wilde alleen de rand), maar dat kwam doordat ik de methode `ctx.beginPath();` niet had gebruikt. De volgende stap was een cyclus opzetten van 25 minuten werken - 5 minuten pauzeren etc (zie [mijn vorige post over dit onderwerp](/2015-09-15-Pomodoro.md)). Dit lukte zonder noemenswaardige problemen, alleen werd de cirkel steeds op dezelfde snelheid getekend, terwijl de pauze wel veel sneller voorbij was dan de Pomodoro. Aan het einde van elke pauze was de cirkel dus nog lang niet rond. Maar ook dat is nu opgelost. Eigenlijk moet ik alleen nog een geluid afspelen bij het einde van elke Pomodoro en pauze, maar ik ben mijn interesse een beetje kwijt. Als afleiding ben ik alvast aan de volgende Zipline begonnen, maar die is ook behoorlijk oninteressant en leert je eigenlijk alleen de Twitch.tv-API gebruiken om een lijst met gebruikers te tonen, of ze al dan niet aan het streamen zijn en zo ja, wat dan precies. Meh. De basis is af en te bezichtigen op [CodePen](http://codepen.io/reneald/pen/bVeOZg), maar de lay-out is nog niet je dat. Ik heb momenteel totaal geen goesting om me daarmee bezig te houden, dus ben ik maar verder gegaan met de _intermediate_ Bonfires (mini-algoritmes schrijven).

Soundtrack van de dag: [Kalina Krasnaya, V. Semionov](https://youtu.be/zasgHKUdYuE)